---
path: "/framtidens-kapital-och-förmögenhetsförvaltning-tar-avstamp-i-den-digitala-eran"
title: "Framtidens kapital- och förmögenhetsförvaltning tar avstamp i den digitala eran"
intro: "Den digitala transformationen av samhället - globalt som lokalt är ett faktum - och bankvärlden är inget undantag. Det ständiga flödet av ny teknologi har ritat om framtidens spelplan för kapitalförvaltare men även öppnat en, sedan tidigare stängd, dörr till outforskade möjligheter. Sharpfin har pratat med Christian von Schéele, som ansvarar för Partner Service på Avanza, om digitaliseringens roll för framtidens kapital- och förmögenhetsförvaltare."
image: ../images/christian.webp
date: 20201-02-20
---
Vi går en framtid till mötes där teknik och digitala plattformar hägrar. En framtid där innovativa uppstickare både utmanar och utvecklar dagens bankvärld – och Avanza är ett praktexempel på att våga sticka ut hakan.


– Redan under tidigt 2000-tal tog Avanza mark genom att utmana den traditionella aktiehandeln. Vår digitala, enkla och flexibla lösning tillgängliggjorde en marknad som för många upplevts som svårnådd och komplicerad. Idag arbetar jag med Partner Service på Avanza och ser en ständigt växande efterfrågan kring just digitala tjänster. Jag är övertygad om att dagens kapitalförvaltare, bland andra, kommer behöva gå samma väg som vi gjorde.


Statistik och studier visar på att majoriteten av dagens kapitalförvaltare förväntar sig att digitaliseringen kommer förändra branschen inom det närmsta decenniet – och Christian är beredd att hålla med:


– De digitala stöden utvecklas i hög takt och blir allt mer integrerade. Det gäller allt från skötsel av löpande ekonomitjänster till hantering av kapitalförvaltning och sparande via digitala plattformar. Avanza har utvecklat en skalbar plattform med ett stort investeringsutbud där det mesta ska kunna göras digitalt på ett mycket enkelt sätt, inklusive kundregistreringen med tillhörande kundkännedom. Men det finns mycket kvar att göra. Det gäller att utkristallisera en ännu mer skalbar lösning. När det kommer till digitala lösningar för aktier, fonder och andra värdepapper så ser vi en ökad efterfrågan hos både stora och små kapitalförvaltare.


Han fortsätter:


– Den som skapar en agil och skalbar plattform har mycket att hämta hem. Många små eller medelstora kapitalförvaltare har inte de ekonomiska musklerna att bygga egna digitala plattformar eller köpa in kostsamma system. Det är här jag tror den stora förändringen kommer att ske. Det gäller att våga bryta ny mark och utmana dagens storspelare på marknaden.


### Att skynda långsamt


Det är ingen hemlighet att kapitalförvaltningsbranschen i stor utsträckning, jämfört med andra branscher, fortfarande ofta saknar ett heltäckande digitalt stöd för affärsprocesserna. På frågan om vilka möjligheter kontra utmaningar som Christian ser med digitaliseringen kopplat till dagens kapital- och förmögenhetsförvaltare, svarar han:


– Först och främst, möjligheterna är stora och många. I takt med den tekniska innovationen ökar både efterfrågan och behov hos såväl företag som privatpersoner. Det finns all potential för digitala aktörer att skapa nya affärsområden som går i linje med vårt moderna samhälle. Utmaningen ligger i förändringar inom allt från marknadsefterfrågan till regelverk. Dessutom bör plattformen vara så pass dynamisk att den enkelt kan anpassas till nya regelverk. Det gäller att skynda långsamt. Vi måste ständigt väga på guldvåg vad gäller funktion, säkerhet och trygghet för kunden.


Avslutningsvis poängterar Christian vikten av transparens och tydlighet. Han vurmar för de små aktörerna som brottas med höga ekonomiska barriärer i hopp om att skapa unika, digitala lösningar.


– Det är kostsamt att vara initiativtagare och pionjär inom branschen. Å andra sidan har många av de större aktörerna standardiserat sitt utbud vilket begränsar deras möjlighet till att erbjuda ett brett utbud av specifika placeringslösningar. Det i sin tur öppnar upp för att mindre kapitalförvaltare kan etablera sig på marknaden med konkurrenskraftiga strategier. Med andra ord, det finns ett bubblande intresse för den svenska fintech-scenen. Det vi ser nu är bara början på en framtid som inkluderar allt fler digitala plattformar och handelspartners.