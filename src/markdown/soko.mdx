---
path: "/en-titt-bakom-skynket-visar-en-mängd-manuella-processer-som-sett-likadana-ut-i-tjugo-år"
title: "En titt bakom skynket visar en mängd manuella processer som sett likadana ut i tjugo år"
intro: "Digitaliseringen drar fram över världen, boostad av pandemin. Det har aldrig varit så lätt att handla aktier som idag; det krävs endast ett klick så är det klart. Men bakom kulisserna ser verkligheten annorlunda ut, berättar Patrik Soko, vd på Consensus. Kapitalförvaltarna drar fortfarande med tunga manuella processer som kräver både tid och resurser. "
image: ../images/soko-blog.webp
date: 2021-04-05
---
Patrik Soko har arbetat som institutionsmäklare och kapitalförvaltare sedan 90-talet, och har med egna ögon sett hur marknaden förändrats. När han jobbade på Götabanken såg han att IBP Fondkommission AB sökte en institutionsmäklare, och eftersom han alltid varit intresserad av marknadsföring och sälj sökte och fick han jobbet. Han fortsatte sedan klättra på karriärstegen när han blev kontorschef på EFG Bank, sen säljchef på SGP Fondkommission, och år 2012 bestämde han sig för att satsa på Consensus, numera Consensus Asset Management.


– Det är givande att jobba med kapitalförvaltning, för marknaden är under ständig förändring. Vi säljer inte en vara, som ett träbord som ett år senare går ur tiden när alla bord ska vara av stål. Marknaden ändras åt oss och är aldrig stilla, och man måste alltid vara på hugget och analysera läget för att hänga med. Consensus lever upp till min vision av vad kapitalförvaltning är och borde vara.


### Front-end versus backoffice – två vitt skilda verkligheter


Patrik beskriver sig själv som en tävlingsorienterad person som drivs av att lyckas och göra både medarbetare och kunder så nöjda som möjligt. Därför är det frustrerande med stoppklossar såsom det tidskrävande och manuella arbetet som är en del av vardagen i kapitalförvaltningsbranschen.


– Man blir förvånad över hur efter vi ligger när det gäller digitaliseringen bakom kulisserna, så att säga. Mot slutkund, den som handlar fonden eller aktien, kan det se ut som att digitaliseringen kommit väldigt långt. Front-end har också oftast kommit långt, på exempelvis Avanza eller Nordnet. Men när man tittar bakom skynket ser verkligheten annorlunda ut. Det som inte syns ut mot kund, backoffice, är fullt av manuella och tidskrävande processer som skulle må bra av att digitaliseras.


Erbjuds det inte digitala lösningar för sådana processer?


– De lösningar som erbjuds är ofta väldigt osofistikerade system som kräver nya anställda som ska jobba heltid med att lära sig och sedan underhålla dem. Undantaget är Sharpfin vars Wealth Management Suite vi använder oss av med goda resultat. Tillsammans kan vi nu förhoppningsvis digitalisera även backoffice så att vi kan effektivisera vårt arbete och öka vinst för både oss och kunder. Det kommer ständigt nya regelverk att förhålla sig till, varför det är viktigt att långsiktigt arbeta med att digitalisera processer inom kapitalförvaltning.



> “Aktiemarknaden är till för att skapa riskkapital så att företag kan växa, och det får inte bli ett kasino dit man går för att vinna pengar.”

Patrik har jobbat med kapitalförvaltning i snart trettio år och har sett inifrån hur branschen förändrats i takt med den alltmer avancerade teknologin. Han upplever att digitaliseringen fört med sig en förändring i bland annat kundernas beteenden.


– I takt med att möjligheterna ökar förändras även kundkretsen och dess beteende. Förut behövde man ringa ett samtal för att få reda på hur det gick för en aktie; idag kan man följa marknaden i realtid, ner i minsta detalj. Internet har gjort att fler börjat intressera sig för börshandel, men jag tror att vissa regler kan komma att behövas för att minska risken för bubblor och börskrasch.


Hur tänker du då?


– När små företag finns på börsen blir det lätt för små aktörer att driva dessa företags kurser upp och ner med relativt lite kapital. Många aktörer får mycket makt, som man bland annat såg med Gamestop. Aktiemarknaden är till för att skapa riskkapital så att företag kan växa, och det får inte bli ett kasino dit man går för att vinna pengar. Det skulle innebära en stor fara.


### Med digitaliseringen kommer ett ökat kundintresse för kapitalförvaltning


Patrik är dock positiv till många av förändringarna som digitaliseringen inneburit, bland annat kundernas ökade intresse för kapitalförvaltning.


– Många av våra kunder kommer till oss för att de har ett kapital som behöver förvaltas, men de är själva högst ointresserade av börshandel. Sen när de laddat ner appen som visar hur det går för deras förvaltade pengar, då ökar intresset markant. Då börjar de höra av sig och vill veta mer bakom motivationen till våra beslut, och kanske komma med inspel. Det tycker jag är väldigt roligt, när kunder som tidigare inte brytt sig om kapitalförvaltning genom tekniken utvecklar ett genuint intresse för vad vi jobbar med.