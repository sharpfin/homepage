---
path: "post/framtidens-regelverk-kommer-att-vara-omojliga-att-navigera-utan-digitala-verktyg"
title: "Framtidens regelverk kommer att vara omöjliga att navigera utan digitala verktyg"
intro: 'Björn Wendleby, advokat och medgrundare av Harvest Advokatbyrå, om hur digitaliseringen påverkat arbetet med regelefterlevnad, EUs nya gröna taxonomi och om vikten av ett bra digitalt systemstöd för kravhantering.'
image: "../images/bjorn_wendleby_small.jpg"
date: 2021-10-17
lang: sv
---

Björn Wendleby har en lång karriär inom finansiell regelefterlevnad bakom sig. Han började sin yrkesbana som jurist i domstol men sadlade sedan om till att verka i den finansiella sektorn. Sedan dess har han jobbat som jurist på Finansinspektionen, SEB samt som compliance officer och sedan vd på ABG Sundal Collier. Under sina snart trettio år i finansbranschen har Björn sett digitaliseringens omvandling inifrån.

– När jag började arbeta med finans var jobbet högst fysiskt, det handlade om att gå ner till bankvalvet och hämta upp fysiska värdepapper för att sedan posta dem till den som köpt. Digitaliseringen har helt klart effektiviserat arbetet, på flera olika plan. Särskilt på kundsidan, men även för dem som jobbar i branschen. Det är ett måste för att hänga med i svängarna.

Han fortsätter:

– Digitaliseringen började slå igenom på allvar för cirka 20 år sedan, och när finanskrisen kom sa min erfarenhet och instinkt mig att en tsunami av nya regelverk skulle komma efter. Därför startade jag och några kollegor den nischbyrå som idag är Harvest. Jag ser att samma tsunami av nya regler är på väg nu i och med dagens digitala, alltmer transparenta landskap – och de nya reglerna kring hållbarhet som kommer bli centrala för finansbranschen.

__Digitala systemstöd centrala för modern compliance__

Björns arbete med regelefterlevnad handlar dels om att göra kontroller av bolagets regelefterlevnad, dels om att besvara frågor kring hur saker och ting fungerar enligt regelverken. Nuförtiden är hans arbete ofta både enklare och säkrare än det varit tidigare, då molntjänster hjälpt honom komma åt kundernas relevanta information – utan att känsliga dokument ska behöva postas eller mailas fram och tillbaka. Han tror att denna effektivisering behövs för både honom och hans kunder.

– I och med digitaliseringen och den transparens som kommer av att all världens information nu finns endast ett klick bort ökar även de regler och riktlinjer som en kapitalförvaltare behöver efterfölja. Det börjar bli oerhört svårt för en person att göra allt manuellt, och med de regelverk kring hållbarhet som snart kommer blir det rent ut sagt omöjligt att sköta utan digitala verktyg.

Björn utvecklar:

– Komplexiteten i de regelverk som bland annat EUs nya gröna taxonomi innebär gör att du blir beroende av ett bra digitaliserat systemstöd. Ska du vara med i matchen måste du ha tillgång till ett väldigt bra digitalt system för att sköta din portfölj och säkra regelefterlevnad. Du behöver även ta hjälp av erfarna regulatory compliance-människor för att se till att allt efterföljs. Dessa verktyg är helt nödvändiga för att kunna driva en kommersiell verksamhet med framgång.

*Hur kommer ni att hjälpa era kunder med regulatorisk efterlevnad när det gäller ESG?*

– För ett och ett halvt år sedan startade vi internt ett stort projekt kring sustainability compliance, då vi såg att det kommer att finnas ett enormt behov av stöd inom detta område; ända ner på molekylnivå. Det blir viktigare och viktigare för såna som mig att vara med på spelplanen. Förutom att vi tolkar regelverken och hjälper våra klienter med efterlevnad pratar vi även med klienter och för att försöka få dem att tidigt förutse förändringen – samt få dem förstå den oerhörda vikten av ett bra, digital systemstöd för att klara den. Det här är ingenting som går att sköta manuellt: framtidens regelverk kommer att vara omöjliga att navigera utan digitala verktyg.
