---
path: "post/sv-lisa-kruse"
title: 'Lisa Kruse, grundare av Holy Comms: “De flesta i finansbranschen kan vara lite mer respektlösa när det kommer till kanalval”'
intro: "Efter en pandemi som vände upp och ner på det mesta och Rysslands invasion av Ukraina befinner vi oss i ett känsligt ekonomiskt läge. De senaste månaderna har inflationen stigit kraftigt och osäkerheten inför framtiden är stor. Så hur ska man tänka när det kommer till marknadsföring och kommunikation inom den finansiella världen?"
image: "../images/lisa_kruse.png"
date: 2022-09-22
lang: sv
---
Lisa Kruse är grundare av kommunikationsbyrån Holy Comms, som jobbar med marknadsföring av flera finansiella företag och tjänster. Hon menar att man ska gasa sig ur krisen.

– Om man befinner sig i en kris har det visat sig att det bästa är att fortsätta investera i sin marknadsföring. Det går att sätta upp marknadsstrategier som är medvetet kostnadseffektiva, och precis som när det kommer till investeringar handlar det om att inte tystna helt i sin kommunikation när det går dåligt och komma tillbaka med ett stort bang senare. Det är bättre att vara lågintensiv och konsekvent i sin kommunikation hela tiden, säger Lisa Kruse.

**Året var 2019** när Lisa grundade Holy Comms, en kommunikationsbyrå som skiljer sig med sitt “marketing-as-a-service”-koncept, direkt inspirerat av techvärlden. Idag är de 33 anställda och erbjuder alla möjliga tjänster inom smart, digital kommunikation.

– När världsläget ser ut som det gör är det många som känner en oro kring hur de ska marknadsföra sig, särskilt inom finansvärlden, men min erfarenhet efter att ha jobbat med många olika bolag i den här branschen säger att det finns mycket man kan göra med god effekt utan att behöva lägga allt för mycket pengar på det, säger Lisa.

Något hon menar är unikt för just finansbranschen är att de flesta bolag redan jobbar smart med sin kommunikation, ofta utan att tänka på det.

– Om det är något finansbranschen länge varit duktiga på är det kommunikationen i mötet med kunder, oavsett man är klassisk rådgivare eller mer av den nya skolan. De flesta har redan en inneboende kunskap om hur man formulerar sig för att förmedla trygghet och förtroende, säger Lisa.

Det är just den kunskapen hon menar att man kan omvandla till att bli en del av marknadsföringsstrategin. Att skapa innehåll för samtliga kanaler som är baserad på den kunskap företaget redan besitter är billigt och väldigt effektivt. Det handlar om att vara experten i rummet och att visa för potentiella kunder att de vet vad de talar om och är att lita på.

**En aspekt finansbranschen däremot** historiskt varit sämre på när det kommer till marknadsföringen är, enligt Lisa, att våga.

– Det finns idag tusentals sätt att kommunicera på och jag anser att de flesta inom den här branschen kan och bör vara lite mer respektlösa när det kommer till kanalvalet. Våga testa olika kanaler för att nå ut!

Först och främst handlar det om att bestämma vem som är mottagare av kommunikationen – för att därefter välja i vilken kanal man bäst når just den typen av mottagare, eller “personan” på marknadsföringsspråk.

– Man kan se på de olika kanalerna som leveransalternativ: vissa fungerar inte för alla och andra kostar mer. Det handlar egentligen bara om olika vägval på en karta för att bäst nå fram till målgruppen. Många behöver bli lite mer respektlösa i sina kanalval och inte lägga för mycket värderingar i om ens varumärke verkligen hör hemma på Instagram, Youtube eller TikTok. Om målet är att nå fram spelar det ingen roll.

**Att många nu står i ett läge** där man skalar ner marknadsbudgeten inför hösten är inget Lisa Kruse menar behöver vara en helt och hållet negativ sak. Tvärtom kan det finnas fördelar med att förfina strategin.

– Ibland är det bra att man tvingas koka ner en strategi till bara det som ger bäst resultat. Det är många som bygger ett stort maskineri kring sin marknadsföring utan att ha en aning om vilka delar som egentligen gör skillnad. När man börjar plocka bort delar ser man ganska snabbt vilka aktiviteter som är livsviktiga och vilka som inte märks om de försvinner.

Att undvika bromspedalen och istället gasa, men att gasa på rätt saker – det är enligt Lisa Kruse nyckeln till att lyckas med sin marknadsföring i dessa mer osäkra tider.


# Lisa Kruses fem bästa tips för hur man lyckas med sin marknadsföring hösten 2022

1. Kroka fast i ett annat företag som har samma målgrupp som er utan att direkt vara konkurrenter, ett partnerbolag kanske, och börja utbyta tjänster. Skriv blogginlägg för varandras nyhetsbrev, pusha för ett gemensamt erbjudande på LinkedIn och bjud in till ett gemensamt frukostseminarium. Det gör det mer kostnadseffektivt att nå ut till fler!
1. Se över marknadsstrategin och fundera över vilka delar i maskineriet som verkligen fungerar – och vilka ni kan stryka. Istället för att ha ett Twitter-konto bara för sakens skull bör ni ställa er frågan om ni verkligen har tid och budget för att uppehålla kanalen, och om den ger tillräckligt. Om inte, radera den och satsa istället mer på de kanaler och aktiviteter som faktiskt fungerar.
1. Välj kanaler där er målgrupp befinner sig, oavsett era fördomar om var ert varumärke passar in. Målgruppens preferenser bör alltid vara det som styr alla beslut i marknadsplanen – de kommer inte att flytta på sig för att ta del av ert innehåll.
1. Fånga momentum. Vi är fortfarande på många sätt påverkade av pandemin och att blanda fysiska och digitala aktiviteter har på sistone blivit en norm. Det sparar också in på budgeten och är ett bra sätt att nå målgruppen som inte har möjlighet att vara med på fysiska event eller träffar.
1. Var experten i rummet. Ta vara på den enorma kunskap ni tillsammans redan besitter och omvandla den till innehåll. Blogginlägg, explainerfilmer, seminarium – bara fantasin sätter stopp för hur ni kan förmedla trygghet och förtroende med medel ni redan har.
