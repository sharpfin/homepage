---
path: "post/sv-frida-emanuelsson"
title: 'Frida Emanuelsson, COO hos Strand Kapitalförvaltning: “Digitaliseringen kommer spela en avgörande roll i att nå de som inte är intresserade av ekonomi idag”'
intro: "Frida Emanuelsson är specialist inom Kapitalförvaltning. Mer än 20 års erfarenhet har givit henne inblick i industrins olika områden och idag arbetar hon som COO hos Strand Kapitalförvaltning. Hennes största fokus ligger på digitalisering och effektivisering av affärsprocesser med målet att öka kundvärdet."
image: "../images/frida2.jpg"
date: 2023-02-24
lang: sv
---
Tidigare arbetsplatser som Swedbank Robur och Nordnet har givit Frida Emanuelsson en gedigen erfarenhet inom kapitalförvaltning, och det är tidigare roller inom både affärsutveckling och sälj som format hennes breda kundfokus.

Idag är hon expert på att snabbt kunna identifiera förbättringsmöjligheter och driva projekt som bidrar till organisationsutveckling. Det är också det hon arbetar med i sin roll som COO hos Strand Kapitalförvaltning. Där pågår arbetet med att effektivisera den interna verksamheten parallellt med att utveckla och förbättra produkten för kunderna.

– Det är väldigt underhållande att visualisera och planera förbättringar. Ofta i mitt arbete så föreställer jag mig saker som en process. Det kan hjälpa mig att identifiera överflödiga rutiner och uppgifter för att sedan, utifrån det, forma förbättringsförslag. När vi minskar den tid vi lagt på uppgifter som går att effektivisera får vi utrymme att lägga mer tid på kunderna, berättar Frida och fortsätter:

– Min erfarenhet gör det möjligt att arbeta både kundfokuserat och mer effektivt. Jag brinner för att effektivisera processer, förbättra kvaliteten för kunderna och utveckla nya produkter som kan bidra till en förbättrad kundupplevelse.

## Individuella lösningar baserade på kundens preferenser

Några skulle nog säga att digitaliseringen och Open Banking, där finansiella aktörer öppnar upp och delar med sig av data i utvecklingen av nya tjänster, har skapat en demokratisering av finansiella tjänster. Men, enligt Frida är det inte så enkelt.

– Ständigt förändrade regelverk har gjort att en del företag har haft svårt att hänga med, vilket i sin tur har lett till en konsolidering på marknaden. Men nya lösningar som dyker upp erbjuder en ännu större flexibilitet och möjliggör lösningar som tidigare har varit helt otillgängliga, berättar Frida och fortsätter:

– Det här har lett fram till att många nya företag valt att specialisera sig på olika fokusområden, vilket gör det möjligt för mindre företag att arbeta nära dem för att effektivisera sin verksamhet. Det här har skapat möjligheter för mindre kapitalförvaltare, såsom Strand. Genom att samarbeta med olika techbolag kan även små bolag bli väldigt effektiva och på så sätt kunna fortsätta fokusera på sin huvudverksamhet.

Om man ska lyckas möta de ständigt föränderliga behoven hos dagens konsumenter är det en stor fördel att vara flexibel. Frida tror att den framtida kapitalförvaltningsindustrin kommer att bestå av effektivisering i samspel med individualisering:

– Dagens konsument vill ha skräddarsydda lösningar. De vill kunna forma sina egna ramar och preferenser, det är de företag som möter de önskemålen som faktiskt anpassar sig till framtiden. Istället för att bli skickad mellan olika färdiga lösningar vill kunden känna att hen är med och bestämmer över processen. För att lyckas med det hade det tidigare krävts alldeles för mycket administration, men tack vare digitaliseringens möjligheter kommer det att bli genomförbart genom att samarbeta med rätt företag, berättar Frida.

## Ett växande intresse för den egna ekonomin

Att digitaliseringen skulle förändra kapitalförvaltningen de kommande åren är det många som trott. Visst har industrin kommit en lång väg, men än finns flera tomrum att fylla och trender att hålla koll på.

– Jag skulle inte säga att det finns en helhetslösning ännu som databaserat ger en tydlig bild av ens personliga ekonomi. Här menar jag inte bara sparande och investeringar utan att man till exempel täcker in försäkring, onödiga utgifter och tjänstepension. Om det fanns skulle nog fler människor bli intresserade av sin egna ekonomi.

Att nå dem som idag inte är intresserade av ekonomi är en viktig fråga för Frida. Här tror hon att digitaliseringen kommer spela en stor roll i framtiden.

– Digitalisering kommer spela en avgörande roll i att nå ut till dem som inte är intresserade av sin ekonomi idag. Vi måste hitta sätt att engagera och göra ekonomin mer tillgänglig i deras liv, där har digitaliseringen en möjlighet att påverka. Det är bara för oss i industrin att se till att det händer, avslutar Frida.

